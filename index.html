Favori ikramlarınızdan biri olacak Islak Kakaolu Kek Tarifi, hazırlanış aşamalarını izleyeceğiniz sesli anlatımın yer aldığı video ve yazılı anlatımı ile Evdeki Pastane sayfamızda hazırdır. Tam ölçüleri ile bilgilerinize sunduğumuz tarifi, bire bir uygulayarak harika bir sonuç alabilirsiniz.

Sıcak ya da soğuk servis edebileceğiniz Islak Kakaolu Kek Tarifi, Meleksu Elinden YouTube kanalı tarafından hazırlanıp yayınlanmıştır. Kekin yapımında kullanacağınız malzemelerin tam ölçülü listesini ve hazırlanış aşamalarını aşağıda yazılı olarak bulabilirsiniz.

Kolay gelsin.



Malzeme Listesi

Keki için;

    4 adet oda sıcaklığında yumurta
    1 su bardağı toz şeker
    1 su bardağı sıvı yağ
    1 su bardağı oda sıcaklığında süt
    1 paket vanilya
    3 yemek kaşığı elenmiş kakao
    1 su bardağı elenmiş un
    1 paket elenmiş kabartma tozu

Borcamı yağlamak için;

    1 yemek kaşığı sıvı yağ

Sosu için;

    3 yemek kaşığı kakao
    Yarım su bardağı sıvı yağ
    1 su bardağı toz şeker
    1 su bardağı süt

Hazırlanış Aşamaları

    4 adet oda sıcaklığında yumurta ile 1 su bardağı toz şeker, mikser yardımıyla yaklaşık 3 – 4 dakika boyunca çırpılır.
    Ardından, 1 su bardağı sıvı yağ, 1 su bardağı oda sıcaklığında süt, 1 paket vanilya ve 3 yemek kaşığı elenmiş kakao ilave edilip çırpmaya devam edilir.
    Son olarak, 1 su bardağı elenmiş un ve 1 paket elenmiş kabartma tozu eklenip çırpılarak kek hamuru hazır hale getirilir.
    Kalıp olarak seçmenizi önerdiğimiz dikdörtgen borcam, 1 yemek kaşığı sıvı yağ ile fırça yardımıyla yağlanır.
    Hazırlanan kek hamuru, borcama aktarılır ve önceden ısıtılmış 170 derecelik fırında kontrollü olarak pişirilir.
    Sosunu hazırlamak için; 3 yemek kaşığı kakao, yarım su bardağı sıvı yağ, 1 su bardağı toz şeker ve 1 su bardağı süt uygun bir tencerede malzemeler karışana kadar çırpılır.
    Ardından, orta ateşe ayarlanan ocakta sürekli karıştırarak kaynayana kadar pişirilir.
    Fırından alınan kek, soğuması beklenmeden kesilerek dilimlere ayrılır.
    Sıcak sos, kekin üzerine eşit miktarda dağıtarak aktarılır.
    Sosunu çeken kek, isteğe bağlı olarak ılık ya da soğuk olarak servis edilir.

Ellerinize sağlık ve afiyet olsun.
